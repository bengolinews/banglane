---
layout: post
title: "speech for Madhukhali Pilot high school students during pandemic"
date: 2020-10-19
excerpt: "bodrunahar beby"
tags: [madhukhali, madhukhali pilot high school, madhukhali school, মধুখালী, মধুখালী পাইলট উচ্চ বিদ্যালয়]
feature: 
comments: true
---

প্রিয় শিক্ষার্থীরা, কেমন আছো? নিশ্চয় ঘরে থেকে থেকে বিরক্ত হয়ে গেছো। করোনা ভাইরাসের কারনে তোমরা দীর্ঘ দিন স্কুলে আসতে পারছো না। এক প্রকার ঘরবন্দী অবস্থায় আছো। তবে আমি আশা করছি তোমরা স্বাস্থ্য বিধি মেনে এবং সামাজিক দূরুত্ব বজায়ে রেখে চলছো। 
কিন্তু সময় থেমে থাকছে না।১৮ই মার্চ হতে তোমাদের আর ক্লাস হয়নি। তবে করোনা ভাইরাসের প্রকোপ এর উন্নতি না হলে কবে স্কুল খুলবে সে আশা করা যাচ্ছে না। তবে এ সময় তোমাদের শুধু ঘরে বসে থাকলে চলবে না পড়া লেখা চালিয়ে যেতে হবে। মনে করো তোমরা এখন নিজেরাই তোমাদের শিক্ষক। যদি এটা ভাবতে পারো তবে তোমরা সফল হবে। আমি জানি তোমরা পারবে। কারণ ইচ্ছা শক্তিকে প্রখর করে যদি একটু চেষ্টা করো তবেই সফল হবে।

এক্ষেত্রে আমি তোমাদের কিছু ধারনা দিতে পারি। কি কি করবে তোমরা। সর্ব প্রথম একটি রুটিন তৈরী করবে। সময়ের সঠিক ব্যবহারের জন্য। যদি ব্যর্থ হও, তবে তোমাদের স্কুলের ক্লাস রুটিনটাই তোমার রুটিন হোক। ঐ রুটিনে যখন যে বিষয়টা আছে সে বিষয়টা তখন পড়বে। তবে এক্ষেত্রে কিছু সমস্যায় পরতে পারো যেমন কিছু বিষয় না বুঝার থাকতে পারে। এক্ষেত্রে তোমাদের করণীয় হবে যে বিষয় গুলো বুঝতে পারছো না তার তালিকা তৈরী করা। এবং যেগুলো বুঝতে পারবে তা সমাপ্ত করা। পড়ার ক্ষেত্রে বিষয় গুলিকে ভাগ ভাগ করে নাও এতে সহজে আত্মস্থ করতে পারবে। এবং যে বিষয় গুলো কঠিন মনে হবে সেগুলো বার বার পড়। কিছু নোট তৈরী কর। পড়া সাথে লেখার গুরুত্বটাও দেবে। যা পড়বে খাতায় লিখবে। মনে রেখ দশবার পড়া একবার লেখার সমতুল্য।

এবার যে বিষয় গুলো বুঝতে পারছো না সেক্ষেত্রে কি করবে একটু বলি। তোমাদের আগেই বলে রাখি চলমান সংকট মোকাবিলার অংশ হিসেবে শিক্ষাপ্রতিষ্ঠানগুলো দীর্ঘ বন্ধ থাকায় পাঠদানের ধারাবাহিকতা রক্ষার জন্য এবং শিক্ষার্থীদের পড়াশোনার ক্ষতির কথা ভেবে মাধ্যমিক ও উচ্চমাধ্যমিক শিক্ষা অধিদপ্তরের উদ্যোগে 
২৯ মার্চ থেকে সংসদ টেলিভিশনে শুরু হয়েছে আমার ঘর আমার স্কুল নামে দূরশিক্ষণ প্রোগাম। এই প্রোগ্রামে বর্তমানে প্রাক প্রাথমিক থেকে দ্বাদশ শ্রেণি পর্যন্ত বিভিন্ন বিষয়ের ওপর ২০ মিনিট করে ক্লাস নেওয়া হচ্ছে। রাজধানীর বিখ্যাত শিক্ষাপ্রতিষ্ঠানের অভিজ্ঞ শিক্ষকেরা মাল্টিমিডিয়া ব্যবহার করে প্রতিদিন সকাল ৯টা থেকে ১২টা পর্যন্ত মোট ৩ ঘণ্টা এই ক্লাস নিয়ে থাকেন। অধিকসংখ্যক শিক্ষার্থীদের সুবিধার কথা ভেবে প্রতিদিনের ক্লাসগুলো একই দিন বেলা ২টা থেকে ৫টা পর্যন্ত পুনঃপ্রচার করা হয়। কেউ ক্লাস না দেখতে পারলেও তাদের হতাশ হওয়ার কারণ নেই। কারণ এযাবৎ প্রচারিত সবগুলো ক্লাস কিশোর বাতায়নে দেওয়া আছে।তাই তোমরা যখন ইচ্ছা অনলাইনে দেখতে পারবে কিংবা চাইলে ডাউনলোড করে পরেও নিজেদের সুবিধামতো সময়ে দেখতে পারবে। মাধ্যমিক ও উচ্চমাধ্যমিক শিক্ষা অধিদপ্তর তাদের ওয়েবসাইটে পূর্ব থেকে ক্লাসের সময়সূচি প্রকাশ করে থাকে। শিক্ষার্থীদের প্রতিটি বিষয় ও তারিখ অনুযায়ী পৃথক খাতা তৈরি করে নির্দেশিত বাড়ির কাজ সম্পন্ন করার জন্য এবং স্কুল খোলার পর সংশ্লিষ্ট শ্রেণিশিক্ষকের নিকট জমা দেওয়ার জন্য অধিদপ্তরের এক বিজ্ঞপ্তিতে বলা হয়েছে। এই বাড়ির কাজের ওপর প্রাপ্ত নম্বর ধারাবাহিক মূল্যায়নের অংশ হিসেবে বিবেচিত হবে। ক্লাসের সময়সূচি মাউশির ওয়েবসাইটে (www.dshe.gov.bd) পাবে।

এ ছাড়া কিশোর বাতায়ন নামে আরেকটি শিক্ষামূলক পোর্টাল রয়েছে, যা শিশু-কিশোরদের উপযোগী করে তৈরি করা হয়েছে, যার ঠিকানা হচ্ছে http://konnect.edu.bd। তোমরা অনেকেই এই বাতায়নের সদস্য। এখানে তোমরা তোমাদের প্রয়োজনীয় ক্লাস পাবে। এছাড়া শিক্ষক বাতায়ন https://www.teachers.gov.bd নামের সরকারি ওয়েবপোর্টালটির কথা উল্লেখ করা যায়। শিক্ষা মন্ত্রণালয়ের পরিকল্পনা ও বাস্তবায়নে এবং এটুআই (a2i) প্রোগ্রামের অধীনে আইসিটি বিভাগের তত্ত্বাবধানে এ পোর্টালটি তৈরি করা হয়েছে। যেখানে বিষয় ভিত্তিক বিভিন্ন কনটেন্ট রয়েছে, যা থেকে তোমরা সহজেই উপকৃত হতে পারো। যেহেতু তোমাদের কাছে ডিজিটাল কনটেন্টে শ্রেণিকক্ষে পাঠদান আকর্ষণীয় ও প্রাণবন্ত ছিলো।

এছাড়া টেন মিনিট স্কুল, এবং ইউটিউবে সার্চ দিয়ে তোমরা তোমাদের পছন্দ মতো ক্লাস পাবে।বর্তমানে বিভিন্ন বিভাগ ও জেলায় অনলাইন স্কুল চালু হয়েছে তোমারা সেখানে যুক্ত হয়ে লাইভ ক্লাসে অংশগ্রহন করতে পারো । আমাদের ফরিদপুরে " Faridpur Online School ( আমার ঘরে আমার স্কুল) চালু আছে তোমরা সেখানে যুক্ত হতে পারো।

আমাদের আর্থ- সামাজিক প্রেক্ষাপটে অনেকেই এ সুযোগ হয়ত পাবেনা। তবে বসে থাকলে চলবে না। নিজের মত করে পড়া লেখা করো। না বুঝলে বিষয় শিক্ষকের সাথে মোবাইলে যোগাযোগ করবে। আশা রাখছি করোনা পরিস্থিতির উন্নয়ন হলে তোমরা আগের মত স্কুলে এসে সকল ক্লাস করতে পারবে।

প্রিয় ছাত্রছাত্রীরা এই সময়ে পড়া লেখার পাশাপাশি বাবা মাকে ঘরের কাজে সাহায্য করবে এতে তোমাদের কোন কিছু একঘেয়েমি মনে হবে না। যদি তোমাদের বাড়ীর পাশে / উঠানে / ছাদে খালি জায়গা থাকে তবে সবজীর চাষ করো এতে তোমার পরিবার উপকৃত হবে।সৃজনশীল কাজে নিজেকে নিয়োজিত রাখো এতে শরীর ও মন দুইই ভালো থাকবে।

প্রিয় শিক্ষার্থীরা বছরের এই সময়টাতে প্রচুর ঝড় বৃষ্টি হয় তাই অযথা বৃষ্টিতে ভিজবেনা। বৃষ্টিতে ভিজলে তোমাদের ঠান্ডা জাতীয় অসুখ হতে পারে তাই ঘরে থাকবে এবং স্বাস্থ্য বিধি মেনে চলবে। এবং আল্লাহ্‌ কাছে প্রার্থনা করো তিনি যেন এই পরিস্থিতির পরিত্রাণ দেন।আল্লাহ্‌ তোমাদের নিষ্পাপ মুখের ডাক ইনশাল্লাহ্ শুনবেন। সবাই ভালো থাকো এবং সুস্থ থাকো।
তোমাদের সকলের শুভ কামনায়।
(বদরুননাহার বেবী
সহ: শিক্ষক
মধুখালী পাইলট উচ্চ বিদ্যালয়।
মধুখালী, ফরিদপুর।)
